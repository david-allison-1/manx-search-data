Manx,English
"Oie dy row, myr va mee my chadley dy sheeoil er y lhong-bree 'Diomed' ayns Glasgow, va mee my ghooishtey lesh sonnish gyere ayns my chleaysh, soar lajer yn ushtey-bio, as laue my chraa. Va coraa gra dy jeean lesh gagh chraa "" Vel oo dooisht, Yuan? "" "" Vel oo dooisht, Yuan? """,
"Va'n choraa lesh Thom MacG ...., yn bosien Yernagh, agh lhie mee my host rish tammylt, jerkal mannagh freggyrin da, dy jinnagh eh goll ersooyl. Ny-yeih, ve ayns fardail. Myr shen hug mee "" Ummph? "" "" Cre shen t'ou gra? Ta! Ta mee my ghooishtey nish dy vel uss er my chraa ass my chadley, c'red t'ou geearree orryms ec traa shoh ny h-oie, Hom? """,
""" Och, my ghuilley,"" dooyrt eh, "" ta mee booiagh dy vel oo dooisht! Ta naight mie ayms er dty hon yn oie shoh, naight mie dy jarroo! Yuan, my charrey, ta daa ghuilley Valley Chashtal ayns y chabbane aym as t'ad laccal dt'akin.""",
"Er shen, va mee slane dooisht, as vrie mee, "" Daa ghuilley Valley Chashtal, ren oo gra? As cre ta ny enmyn orroo, Hom? "" "" Och, cha nee ny enmyn oc t'ou laccal edyr, nee? "" dreggyr eshyn, "" Nagh nee dy liooar eh, dy vel mee gra t'ad daa heshey-scoill jeeds, as t'ou uss nish briaght jeem ny enmyn oc. Dy beagh ad shenn heshaghyn aym-pene, yinnins lheimyraght ass my lhiabbee dy-tappee, lhig dou ginsh shen dhyts! """,
"Nish, va fys mie aym dy row Thom ny ghooinney breagagh, as v'eh meshtalagh neesht, as ny ""lhiam-lhiat"" myr ta sleih ennagh tra ta teaym ocsyn er red erbee, as er-y-fa shen va mee goaill yindys cre hon b'aillesh Thom dy my chleayney gys e hamyr ec lheid yn oor.",
""" Och, ta mish skee as deinagh, as lieh my chadley: insh daue dy derym shilley orroo keayrt elley,"" dooyrt mee. "" Nee shen t'ou gra? "" dreggyr Thom "" as adsyn farkiaght er dty hon dy chiaulleeagh 'Ellan Vannin' maroo, as mish geaishtagh riu. Ta fys mie ayd er yn aght shynney lhiams yn arrane veg villish shen, as yn aght b'oayllin dy dty vriaght ish y chiaulleeagh dy chooilley hraa va shin cummal ceilidhe ny cuirrey-chiaull car y chyrrys.""",
"Bione dooys dy row eh kiart ayns shen, agh ren mee tallagh beggan ny shlee, ""Kiaulleeagh, ren oo gra, ec yn oor shoh ny h-oie, dooishtey dy chooilley ghooinney er y lhong? "" vrie mish. "" Cha nee mish edyr! "" Agh hass Thom shickyr, "" Cha nee ard, cha nee ard, agh dy meeley, aashagh gollrish "" dooyrt eh dy-tappee as dy jeean.",
""" S'mie, foddee b'are dou goll mayrt eisht, mannagh beemayd kiaulleeagh dy ard,"" dooyrt mee. "" S'mie shen dy jarroo, Och! ta ny guillyn shen loayrt er yn aght b'oayllagh uss kiaulleeagh ' Ellan Vannin ' tra v'ad ec y scoill mayrt, dy chur lesh ny jeir gys ny sooillyn, ta, dy jarroo,"" dooyrt Thom dy gennal.",
""" She breagagh atchimagh t'ou uss, Hom MacG .., son dy beagh adsyn er ve ec y scoill maryms, bione mie daue dy row mish fo sarey chionn dy reayll my host veih kiaulleeagh er yn oyr dy dug mish dy chooilley ghuilley ass-carr,"" dooyrt mee, as mish cur moom my vreechyn.",
"Hie mee marish gys e chabbane, as ayns shen va daa yoarree ny hoie er y vink, lane gys ny sooillyn, my ta mish my vriw erbee!",
"Hug Thom enney dooys orroo, as dauesyn orryms, as huitt eh magh dy row ad ny-neesht daa charrey echey-hene, as v'ad freayll thie-oast ayns Glasgow! "" Och, cha vel mish er ve my ghooishtey gyn-oyr, eisht? "" dooyrt mee, as yeeagh mee orroo, lane dy yerkallys mie, "" Cre t'er y sleayst eu, ghuillyn? """,
"Myr huitt eh magh, cha row jough erbee ny mast' oc, as ren mee craidey moo, "" Troor dy Yernee, gyn bine beg ny mast' eu! Nearey vooar erriu! As uss, Hom MacG ...., lesh ooilley dty ghaanys, cur lesh dty chaarjyn gys shoh gyn bine dy yough, as uss my vriaght dy chiaulleeagh! Shegin dou er-lhiams, geddyn shaghey lesh soar ny h-ennalyn euish! Nagh jarrood shiu yn chenn-raa, "" Cooinnee dy kinjagh dy vel yn kiaulleyder chirrym! """,
"Dooyrt ad dy row nearey orroo, lheid yn red dy yarrood, as lurg tammylt ghow mee toshiaght er kiaulleeagh, "" aashagh gollrish "" myr va Thom er ghra. Va Thom freayll yn traa, e laue girree as tuittym lesh y charr, as ny cheayrtyn v'eh gra rish e chaarjyn, "" She arrane veg villish t'ee, nagh nee? "" As dreggyr adsyn, "" She, dy jarroo, she millish t'ee,"" as tra haink mee gys y ghrane yerrinagh dooyrt Thom rish e chumraagyn, "" Eaisht nish, ghuillyn, cre cho villish as ta'n ghrane shoh! """,
"Eisht honnick mee Thom cur lesh e laue harrish e hooillyn keayrt ny ghaa, as tra hug mee jerrey er y ghrane, honnick mee dy row jeir ayns ny sooillyn echey, as dy row sooillyn e chaarjyn beggan bog myrgeddin.",
"Dooyrt mee eisht, "" Fakin dy vel y ghrane yerrinagh lheid y ghrane villish, nee'm kiaulleeagh reesht ee er son eu."" As shen ren mee, cha nee un cheayrt agh tree keayrtyn, as s'yindyssagh ve dooys, fakin tree Yernee er-meshtey nyn geayney kyndagh rish yn arrane shen Vanninagh. Dy firrinagh, dy beagh er ve lieh yn lught shen ayms as v'ocsyn, veigns er cheayney neesht maroo!",
"Va Thom nish ny haie, as e chaarjyn neesht, as hie ad roue ass y lhong gys y thalloo, raad va fainagh-chabbyl farkiaght er nyn son, as cha vaik mee arragh ad. Cha vaik mee Thom reesht noadyr, er-yn-oyr dy row eh foast ny chadley tra va shin kianglit seose ayns Liverpool laa ny vairagh, as va lheid y nearey vooar ersyn kyndagh rish y chooish, nagh daink eh er y lhong marin er y chyrrys by-niessey!",
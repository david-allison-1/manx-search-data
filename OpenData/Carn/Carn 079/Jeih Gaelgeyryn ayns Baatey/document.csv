Manx,English
Jeih Gaelgeyryn ayns Baatey,
,
She'n chied red va goaill greim jeh my hooill tra haink mee roish y Cholloo va'n daah j'ee. Nish ta ny renneeyn mooarey er ve marrooit liorish yn Thie Tashtee foddee shiu cronnaghey ny clagheenyn gorrym my-vlaa t'er ve follit fo'ee. She reayrt feer aalin nagh vel mee er n'akin roie.,
"Va shoh yn trass turrys gys y Cholloo son kione shiaghtin Gaelgagh as, myr t'eh er ve roie, she kione shiaghtin niartal v'eh.",
"Va shin ooilley tannaghtyn ec y chenn thie gowaltys as va failt mooar currit dooin veih'n wardoon Norman as e ven Monica. Va'n lectraghys ayn eddyr nuy as nane jeig 'syn' astyr beg as lurg shen va shin jannoo ymmyd jeh londeyr ooill. Hie gammanyn er cloie dagh oie as va shin loayrt ry cheilley, gyn gaccan erbee veih'n wardoon kyndagh rish ny coraaghyn feer ard goaill arrane derrey ny ooryn moghey 'sy voghrey.",
"Feiy'n laa hooyll shin mygeayrt yn clane ellan as hug shen er-ash dooin ooilley ny t'er ve caillt ayns Mannin hene. (Son yn chied cheayrt fodmayd gra yn ""Mainland!"") Cha row thieyn Dandara ayn, ny Volvoyn, ny red erbee elley t'er ve currit er Mannin ayns ennym y Jee argidoil. Cha row agh ny ushagyn, y thalloo, y keayn as y Ghaelg ayn. ",
"Va oltey yn Chiare as Feed, Peddyr Karran, marin as t'eshyn jannoo obbyr mie da'n Ghaelg. V'eh g'insh dooin dy row eh geearree kied dy chiartaghey fer jeh ny shenn thieyn sollys t'aynshen myr Scoill Souree Gaelgagh. She boayl mie veagh shen g'ynsaghey ard-Ghaelg! Ta'n troggal hene ayns stayd feer vie, troggit myr v'eh ec shenn-ayr Robert Louis Stevenson, Robert Stevenson, 'sy vlein hoght keead jeig hoght-jeig. Cha nee agh thie ny caaigyn eh ec y traa t'ayn.",
"Dy shickyr, ta'n Cholloo ny boayl yindyssagh son kione shiaghtin Gaelgagh as, fegooish cummaghtyn mooie, fodmayd co-chruinnaghey ny share er yn obbyr ayns laue, as, er-my-hon hene, bhare lhiam slane shiaghtin ayns ""Eubonia Seyr"".",
By vie lhiam cur booise da Fiona Ben Vic Ardle son reaghey ooilley ny kione shiaghteeyn er y Cholloo as s'treisht lhiam dy bee'ms er-ash aynshen dy gerrid.,
Seose lesh Pobblaght Eubonia!,
,
David Mac y Eeasteyragh,

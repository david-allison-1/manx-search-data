Manx,English
Baase Doolish y Karragher,
,
,The cause of the Manx language has suffered a heavy blow with the death of Douglas Fargher. His great dictionary serves as a practical memorial of this great Manx patriot.
,
"Cheayll mee jiu dy vel Doolish y Karragher, Gaelgeyr as Manninagh dooie, er ngeddyn baase. Cha noddym credjal eh. Ta Mannin, as y chooish Cheltiagh, er choayl dooinney mooar. Cha nodmayd fordrail eh, my ta. Ta shin er choayl foawr. Er y chied laa jeh'n vlein 1953, lhaih mee art mychione y Ghaelg as Doolish. V'eh gra dy row eh ny red scammyltagh nagh row ny Manninee cur geill da'n chengey dooghyssagh oc. Ren yn art shen greinnaghey red ennagh feer ghowin aynym, as va'n laa shen va mee currit da'n Ghaelg as da Mannin. Cha dod mee jannoo fegooish gynsaghey Gaelg, as va mee laccal loayrt ee car y traa. Trooid yn art shen, va clouit sy phabyr-naight shen ''Yn Chaghter Vona"" veeit mee rish Doolish, Leslie Quirk, Bernard Caine, Walter y Chleree, as sleih elley sy phossan beg shen va graihagh er y chengey ayns yn laghyn shen. Va mee cliaghtey goll lesh shilley er y chenn sleih Gaelgagh marish Doolish as Leslie as y sleih elley tra v'ad recortyssey paart jeh ny loayreyderyn dooghyssagh s'jerree. Shen yn aght va mee feer aighoil as mish gynsaghey chengey ny mayrey.",
"Va Doolish, y ''Breagagh'', moyrnagh ass towse jeh'n Vanninaghys echey. Ren eshyn as e ven Joyce goll dy chummal ayns yn Affrick, agh beign daue cheet dy valley. Cha dod ad jannoo fegooish Mannin. Rish ymmodee bleeantyn, va'n Breagagh gobbraghey er y fockleyr yindyssagh echey. Bwooise da Jee dy daink eh magh sy jerrey. Voish y fockleyr shoh, bee sleih nagh ren rieau meeiteil rish y Vreagagh toiggal cre'n sorch dy ghooinney v'ayn.",
"Er aght ennagh, v'eh brishey cree Ghoolish dy chummal ayns Mannin ta goll er Sostynaghey gagh laa. V'eh cliaghtey gra dy row eh myr joarree sy cheer echey hene. Agh er y chooid sloo hooar eh baase sy cheer v'eh graihagh er.",
,
Brian y Stoyll,

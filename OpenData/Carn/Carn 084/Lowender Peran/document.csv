Manx,English
Lowender Peran,
,
"Hie mee mleeaney dys yn feailley shoh as v'eh yn trass cheayrt va mee kionefenish. Cha nel mee rieau er n'akin yn slane feailley, mleeaney va mee eginit dy 'aagail roish yn jerrey jeh, agh nish ta mee er n'akin ny daa chione jeh. T'eh goll y chummal ayns thie aaght feer vooar as buill elley 'syn valley. Ta'n thie aaght feer chooie da feailley as s'bastagh nagh vel y lhied ain ayns Rhumsaa son yn Chruinnaght. Ta daa halley ayn son cuirraghyn-kiaulley as gienseyn, shamyr lhionney vooar as fer elley ny s'loo boayl t'ad cummal seshoonyn oayshagh ec traa jinnair as keayrtyn elley. Ta seshoonyn cadjin goll y chummal bunnys feie'n laa as fud ny hoie ayns y chamyr lhionney vooar. Ta'n chooid smoo jeh'n chiaull ry chlashtyn Yernagh, dy jarroo ta seshoon Yernagh roie bunnys car y feailley lesh sleih cheet stiagh as tuittym magh rere yn traa seyr t'oc. Ta mooadys dy-liooar ayn 'syn chamyr son daa heshoon, ta mee er n'akin na smoo ny keayrtyn, oddagh oo clashtyn kiaull Kernagh ec yn un chione, kiaull Yernagh ec y chione elley as Bretnee streppal 'sy vean. T'adsyn ta goaill ayrn 'syn 'eailley tannaghtyn 'syn thie aaght ny ayns thieyn elley 'sy valley. Ta palchey dy reamys son ooilley er-yn-oyr by vel Perranporth ny valley son turryssee, er-lheh adsyn ta graihagh er markiagh ny tonnyn.",
,
"Fastyr Jeheiney va paitchyn voish scoillyn jeh dy-chooilley ard jeh'n Chorn ry-gheddyn goaill ayrn ayns cruinnaght vooar son arraneyn, kiaull as cloieaghyn, bardys as y lhied. Ny-sanmey va giense mooar er-nyn-son as v'eh baghtal dy row ad goaill soylley mooar ass yn slane chooish. Va bun jeh ny toyrtyn ec y chruinnaght mychione craghyn haghyr 'syn laghyn er-n'gholl shaghey. Va'n fer s'jerree mychione cragh nagh vel er taghyrt choud's nish agh va bunnys er taghyrt tammylt er-dy-henney, baase jeh nyn jengey. Hooar mee lane taitnys fakin wheesh dy phaitchyn goaill moyrn jeh nyn eiraght Chornagh. Nagh nee feer scanshoil eh cur da'n sheeloghe noa fys mychione nyn jeer-hene as arrym jeh nyn eiraght.",
,
"Va cooid elley jeh'n 'eailley goaill stiagh ooilley ny cooishyn lhisagh oo jerkal rish. Va kiaull dy-liooar, cuirrey kiaull er lheh son piobyn, boayl honnick mee as cheayll mee ny piobyn Chornagh son yn chied cheayrt. T'ad feer vooar lesh daa 'eddan as un cronnane yn aght oddagh oo cloie co-vingyssyn feer foayssagh. Va Mervin Davey cloie ad marish John Mills va cloie er'n crowd, shenn viol Chornagh. Ta jallooaghyn jeh nyn yees jeu ry-akin ayns keeill ec Alturnan as ta Mervin as sleih elley er yannoo tape jeh nyn giaull ayns yn cheeill cheddin. Verrym coip dys John Kaneen as, gyn ourys, cluinnee oo paart jeh keayrt ennagh. Myrgeddin va resoonaghtyn ayn, margey ellynyn, brastyllyn rinkey as shooill lesh shilley er Crosh Noo Piran as e Cheeill. Va caaghyn dy-liooar aym neesht dy loayrt rish shenn chaarjyn as jannoo caarjyn noa. Cheayll mee daa Chornee loayrt ry-cheilley mychione cur chooish roish Cooyrt ny h'Europey bentyn da chymsaghey keesh ayns y Chorn. T'eh jeeaghyn dy vel shenn slattys ayn dy lhisagh keeshyn goll stiagh coir Chalse, Duic yn Chorn, as myr shen ta Westminster er ve chymsaghey ad gyn kied. Aghterbee, cha row mee clashtyn roo feer vie as cha row mee toiggal yn chooish dy boallagh. Foddee dy vel eh kiart gollrish ayns Ellan Vannin roish yn Chialg Mooar.",
,
"Ga dy vel yn turrys feer liauyr, daag shin Ellan Vannin ec lieh lurg hoght as cosn shin Perranporth lurg lieh lurg jeih 'syn 'astyr, v'eh lane feeu dou goll. D'iu mee palchey agh cha nel rouyr, dynsee mee ram reddyn noa as honnick mee shiartanse dy reayrtyn oor. Hie paart jin markiagh ny tonnyn, cha row daanys dy-liooar aym pene ga dy row mee er jannoo eh ny smoo ny feed vlein er-dy-henney, agh nish s'treih lhiam nagh ghow mee yn caa reesht. Hem erash reesht my vees cuirrey choyrt dou.",
,
Colin y Jerree,
